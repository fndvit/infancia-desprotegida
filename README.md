#### Read in [English](....)


# Infància (des)protegida

##### [Premi Montserrat Roig 2019](https://www.barcelona.cat/infobarcelona/ca/tema/ajuntament/premis-montserrat-roig-2019-al-periodisme-i-la-comunicacio-social_1011372.html), atorgat per l’Ajuntament de Barcelona.

Aquest reportatge explora el patiment dels infants quan són víctimes de maltractaments psicològics, físics i abusos sexuals dins de l’entorn familiar. La violència masclista és, sovint, el detonant.

L'objectiu és aconseguir que l'administració catalana faci retiment de comptes (*accountability*) sobre els recursos públics emprats per fer front a aquesta problemàtica social. 
Sempre amb un interès de reparació, conscienciació i millora de la situació actual.

Després de vuit mesos d'investigació, l'anàlisi de dades sobre maltractaments i abusos sexuals als menors, les peticions d'informació pública, 
les entrevistes a una trentena de professionals i la documentació publicada demostren que és urgent un canvi en l'abordatge de les violències cap als infants 
perquè s'està incomplint la [llei 8/2021 de Protecció a la Infància i Adolescència](https://www.boe.es/buscar/act.php?id=BOE-A-2021-9347).

## Per què les violències físiques i sexuals a menors?
En 2019, el mateix equip va presentar el reportatge [Desprotegides, malgrat tot](http://desprotegides.cat/), on es volia destacar 
molt més que la punta de l'iceberg sobre la violència masclista a Catalunya. Quan l'Ajuntament de Barcelona ens va atorgar el premi Montserrat Roig 2019 per a realitzar una investigació social, no ens ho vam pensar dues vegades. 

Es pot dir, doncs, que «Infància (des)protegida» és una segona part del «Desprotegides, malgrat tot», perquè bona part de la violència física i sexual que pateixen els infants s'origina en llars on la violència masclista està molt present. Aprofundint en la problemàtica, vam entrar en contacte amb històries molt doloroses que sovint romanen ocultes: els menors guarden silenci perquè no saben quin adult del seu entorn pot ajudar-los.

## Metodologia
Totes les fonts consultades coincideixen en la complexitat de trobar dades sobre la violència a menors (física i sexual) a Catalunya perquè fins fa poc no es recollien. Bé, perquè la gran majoria dels casos es desconeixen, mai surten a la llum. 
Save the Children explicita en el seu informe que només es notifiquen a la policia o jutjats [1 de cada 10 abusos sexuals a menors!](https://www.savethechildren.es/sites/default/files/imce/docs/sota-el-mateix-sostre-web-doble.pdf) I que 7 de cada 10 casos denunciats, no arriben a judici per manca de proves.
D'altra banda, les dades sovint són recollides amb criteris diferents pels serveis assistencials: salut, escola, Mossos, serveis socials, etc).

No obstant això, la lectura de nombrosa documentació sobre la violència als infants (Informes, avaluacions de polítiques públiques, protocols, macroenquestes, compilacions de disposicions legals, dossiers estadístics i legislació catalana, estatal i europea) delata que els titulars dels mitjans es queden molt curts i que només mostren la punta de l'iceberg d'aquest drama social. La cerca de dades ha estat basada en l'any 2021 — tenint en compte que el 2020 va ser un any excepcional, en quant a la recollida de dades perquè el país es va paralitzar a causa de la Covid-19-. Igualment, s'han fet comparacions temporals amb la darrera dècada (2011-21). Hem analitzat dades dels Mossos d'Esquadra, de la Direcció General d'Atenció a la Infància i Adolescència (DGAIA), del departament de Salut, de l’Institut Català de les Dones i de múltiples enquestes. 

Per a l'estimació del gràfic circular que utilizem per donar la xifra de <strong>87.338 menors</strong>

Confiem que el gràfic circular es fa cada cop més gran en baixar l'<em>scroll</em> fins a donar la xifra estimada de <strong>87.338 menors</strong>, ajudi a entendre la urgència per dotar de recursos i millor coordinació els serveis públics.


  
